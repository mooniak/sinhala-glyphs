---
title: Sinhala prose
description: Sinhala font tests - Test strings
language: sin
script: sin
writing_systems:
credits:
copyright:
license: CC-BY-SA-4.0
year: 2015
url: https://github.com/mooniak/sinhala-font-tools

layout: default.html
collection: tests
---

## යාතිකාව
"කාටත් සිහිබුද්දෙන් කටයුතු කොරන්නට වරම් ලැබේවා!"
අය්යනා හත්පත්තිනි දෙය්හාමුදුරුවන්ඩ පෙනිච්චාවේ මේ කරුමදෝසේ.
හ්... හෑ... හ්... ඒ මොකෑ කෙලීගෙ අප්පේ...?
ඇයිබොලං, ආයිත්වංඟියක් "කන්දොස්කිරියාවේ" ඉන්ඩ හිටින්ඩ ලැබෙන එකක් නෑ ඕං... යෝදියේ...
හැ... හැ... හැබෑ... ට?
ඔව්, මෙච්චරකල්, දිවිය සැපසම්පත් වළඳාපු අපේ රටේ "දෙය්ගොල්ල", "දිවිය විමාන" අහිමිවෙලා ඊයේ මහ රෑ ජාමේ ඉඳන් පොළොවට පාත්වෙලා අපේ පැලට පිළට ගාටනවලු මනාපේ සම්මාදන් කොරගන්ඩ. ඉතින් ඒකලා ගේ විලාප ඔල "කන්කරච්චලේ" දරා කොරා ගන්නේ කොමදැ කියලයි මං මේ තබ්බීරිවෙලා ඉන්නේ කෙලීගෙ අම්මෙ.
ඉඳා! උන්දැලා කොරාපු පාප කරුම පටිසන් දීලා වෙන්ටැ එහෙනං ආයිත් අපේ කකුල් දෙක ගාව වැඳවැටිලා හිඟාකන්ඩ සිද්ද උනේ.. නේද කෙලීගෙ අප්පෙ? බොලං යෝදියේ, මට අර ලෝවැඩ සඟරාවේ හීබදයක් මතක් වෙනවා මේන්න මෙහෙම.
"කොරන කලට පව් වීරියම්සේ - විඳින කලට දුක් දැඩිවෙයි ගිනියේ කියල. හරියට ඒ දේ කිරිගහට ඇන්නා වාගේ ඉට්ටසිද්ද වුණ නෙවැ.
"හ්ම් ඒකනං ඇත්ත තමයි. ඇයි ඉතින් අපේ අහිංසක 'ගොය් ඇත්තන්ට' ඒවාගෙම 'ලෙඩ්ඩුන්ඩ' කොරපු හරියම මදැයි 'අචීචිමහ' නරකාදියේ වැටෙන්ඩ.
"උඹට කියන්ඩ, පහුගිය සන්දියේ හිඟාකාගන ගියාට පස්සෙන් පහු උන්දැලා මේ ඇහිගෙඩිඔලට ආයේ මුලිච්චිවෙන්නේ හෙට අනිද්දා ඕං. හනේ... ඇත්තට ඒ සන්දියේ පැලට පිළට ගාටලා මේ ඇත්තෝ අපට දෙනවා කියාපු දේවල්... අපට කොරනවා කියපු දේවල්... ගණං පදන් නෑ නෙවැ කෙලීගෙ අප්පේ...
"ඇයි උන්දැලා අපට කොරපු දේවල් මදිද මං අහන්නෙ යෝදියේ?
"කෙරුවා...? අහවල් කෙංගෙඩියක් යැ උන්දැලා අපට කොරේ...?
"ඇයි බොලං එහෙම කියන්නෙ... ඒකලා අපි නොමරා මැරුවා..." මදැයි.
"ඒකනං හරි තමයි, හැබැයි කොයි ඇත්තා ආවත් උන්දැලා වෙන පොරොන්දු දුන්නැත්තං, මේ සන්දියේ කොරන්ඩ තියෙන්නේ, ඔය වරුජන, උපවාස කොර කොරා අහිංසිකයින්ට හිංසා කොරන්නැතුව, පොරොන්දු දෙනවා කියාපු එකාම අල්ලාගෙන "හීන්තැන" මිරිකළා, කොළ නැති ගහේ නඟින එක ඕං."
"ආනන් ඒක තමයි කොරන්ඩ තියෙන්නෙ යෝදියේ. එහෙම එකෙක් දෙන්නෙකුට කොරාම ආයෙ බොරු පොරොන්දු දෙන්නෙ නැතිවෙයි මයෙ හිතේ."
"ඒත් ඉතින් අපේ පංගුවක් "හිංගලයින්" මොනාහරි නිකං දෙනවා කියලා කීවොත් ඒ දෙන ඇත්තා යකෙක් උනත් කාරිනෑ ඒකගෙ "කිරිපල්ල" අත ගාන්ඩ වලිකන එකනෙ කොරන්නෙ. ඒහින්දා නේන්නං අපේ රට රාජ්ජේ මෙච්චර පල්ලං බැස්සේ... එහෙම නේද කෙලීගෙ අම්මෙ...?
"හැබැමයි... මට මතක් වෙනවා පහුගිය සන්දියක මනාප හිඟමනේ ආපු ඇත්තෝ වාගයක් කොරපු දේ..."
"හැබැට... ඒ මොකෑ යෝදියේ..."
"ඒක කෙලීගෙ අප්පත් එක්කවත් කියන්ඩ මට විලිලැජ්ජැවේ බෑ ඕං."
"ඇත්තට? කාරිනෑ කීවනං බලන්ඩ.."
"ඔය කන්බෙරේ මයෙ කටගාවට ලංකෙරුවනං. මං එතකොට කියඤ්ඤං කොය. හ්ම්... එහෙනං කීවනං බලන්ඩ..."
එකදොහක් මං මගෙ 'යට ඇඳුම' හෝදලා වැලේ වනලා පිළට ගොඩවෙන කොටම එදා වාහනේකින් ආපු ඇත්තෝ රංචුවක්, ජයවේවා!! ජයවේවා!! කිය කියා කෑගහන්ඩ තියාගත්තේ නැතැයි. ඉතින් මං හනික එළිපොත උඩ හිටගෙනම විපරම් කොරා මේ ඇත්තෝ කෑකොස්සන් ගහන්නේ මට වත්ද කියල.
ඉතින්...?
බැලින්නං මයෙ වනලා තිබ්බ යට ඇඳුමටනෙ මේ ඇත්තෝ ජයවේවා කියල බෙරිහන් දෙන්නෙ.
හැබෑට... ඒ මොකෑ යෝදියේ...?
"ඇයි උන්දැලාගේ පාටට නෙ මයෙ යට ඇඳුම තිබ්බේ. ඒක කොඩියක් කියලා පේන්ඩ ඇති.
"හනේ හනිච්චං... යෝදියේ ඔය පාට හින්දා මරාගන්න උදවිය කොච්චරවත් ඉන්නවා නෙවැ. මනාප පොර කාලෙට ඔය හිඟමනේ එන ඇත්තෝ හරියට පිස්සු බල්ලෝ වාගෙයි ඕං. කිසිම ඉවක් බවක් නැති වැඩ නෙවැ කොරන්නෙ. හැබැයි, කව්රු කෝම කීවත් ඔය පොරෝඩාකාරයින්ඩ ඇස්පනා පිටම ඒ කොරපු දේවල් පටිසන් දෙන එකනම් කදිමයි. නෙමෙද කෙලීගෙ අප්පේ...?
"ඇයි බොලං කාට වහං වෙලා හොරබොරු වංචා කෙරුවත් දෙය්යන්ඩ පේනවානෙ. එතකොට උන්නාන්සේලා උදහස් වෙලා තමයි ඔය කම්බසේ කොරන්නේ. ඒ හින්දා ඒක සිහිබුද්දේ තියා කොරාගන මේ ජමේ ඒ ඇත්තෝ මනාප ඉල්ලාගන්ඩ පැලට පිළට කකුල්ගාන එක හොඳයි ඕං. නැත්තං ඉතින් දන්නවා නෙවැ වෙන නස්පැත්තිය? "වෙනදා වාගේ කාරිය කෙරෙන තුරු කාගෙත් රැවටිල්ල නං මේ වතාවේ අරහං" කියලා කාරියට බැස්සොත් තමයි කදීම.
"මයෙ හිතේ පහුගිය සන්දියේ අපේ මනාප හිඟාකාලා මහසම්මුතියට ඉගිලිච්චි ඇත්තා මේ වතාවේ නං අපේ පැලට පිළට ගාටන්නැතිවෙයි ඕං. ඇයි කියපු කොරපු හැටි උන්දැ දන්නවානෙවැ. විලිසංගේමානේ තියන එකෙන් නං ආයෙ මේ ඉසව්වට පස්පාගන්නැතිවෙයි."
"බොලං යෝදියේ, විලිසංගේමානේ තියෙන ඇත්තෙක් අද කොයින්දැ මනාපකාරයෝ අතරේ ඉන්නෙ? කොහොම උනත් මේ වතාවේ මනාප ඉල්ලා කන ඇත්තොය මනාප පුදන ඇත්තොයි සිහිබුද්දෙන් කාරිණා කාරිණාඔලට මැදිහත් උනොත් තමා කදිම.
ඒ දෙගොල්ලටම මොළේ කල්පනා කොරළා, අත්ත යුත්ත කොරන්ඩ මේ වතාවේවත් ලැබුණොත් තමා පංකාදු නේද කෙලීගෙ අප්පෙ? ඔව් මං මේ යහන්පහන් පුදලා දෙය්යන්නාන්සේලාට කන්නලව් කොරන්ඩ උත්තනච්චිවෙන්නෙත් ඒකට තමයි යෝදියේ.
"අවසර... අවසරායිබෝවා... ඇති පන්දහසට.. නැති පන්දහසට... බැල්ම කොර වදාරණ අපේ අය්යනා මුත්තේ, හත්පත්තිනි අම්මේ... තමුන්නාන්සේලාට දැකුම් පුදකොරදීලා... මං යාතිකා වෙන්නේ, මේ දක්වා මනාපේ ඉල්ලා කන ඇත්තන්ට වැළදිලා තිබෙන, බොරුව, පොරෝඩාව, මැරකම්, ජඩකම්, ගසාකෑම්, ගසාදුරුවන් කොරලා, හරිහමන් විදියට මනාප දිනාගන්ඩත්... රැවටිලිවලට, වහවැටිලා නිකරුණේ නහින, බොරුපොරොන්දුඔලට මුලාවෙලා මනාප පුදන අපේ ඇත්තන්ට මේ සැරේ සහිබුද්දෙන් හරිහමන් ඇත්තෝ තෝරා බේරාගන මනාපේ දෙන්ඩ ඔබවහන්සේලාගේ වරමයි... වරමයි..
අපේ රටරාජ්ජෙට අය්යනා මුත්තප්පගේම පිහිටයි

# තාත්තෙ මේ මොකද වුණේ?

කොළඹ රෑ විය.
කොටුවේ වීදි ලාම්පු දැල්වෙමින් තිබිණි. රිය එළි වීදි දිග දිව්වේය.
රෑ අට හමාර පසුවූවා විය යුතු ය. එහෙත් ගමේ කළුවර නගරයේ නැත.
සෙනඟ පටවා ගත් බස් පිටකොටුව පැත්තට දිව්වේ පුදුම හදිස්සියකිනි. පිටකොටුවෙන් ආ බස් ද පිම්මක් අල්ලමින් සිටියේ එබඳු ම හදිස්සියකිනි. ගෙවල් - දොරවල්වලට යා ගන්නට පමා වු මගීහු ද අතින් - කටින් උස්සා ගෙන ඒ අල්ලපනල්ලේ පාරවල් පැන්නහ.
රථවලින් මෙන් ම මගීන් ගෙන් ද පළ වූයේ පුදුම කලබලයකි.
මොකද මේ හදිස්සිය?
සිංහල අවුරුද්ද හෙට නොවැ!
පදික වේදිකාව දිග ආ තවත් මහියෙක් වීදිය හරහා පැනගන්නට එහා - මෙහා බැලුවේ ය. ඔහු වැඩිහිටියෙකි: ගැමියෙකි.
වාහන දිවිල්ලේ ඉවරයක් නැත. ඔහු මොහොතක් ඉවසා සිටියේ ය. රෑ වෙන්නට කලින් දූගේ ගෙදර යා යුතු ව ඇත. ඇය මඟ බලාගෙන සිටිනවා විය යුතු ය. තව බොහෝ දුරක් යා යුතු ව ඇත.
පාරට පොඩි ඉස්පාසුවක් ආවා සේ ඔහුට පෙනිණ. ඔහු ගේ අඩිය ඉක්මන් විය. ඔහු පාර පැනගෙන පැනගෙන ගියේය.
මොර දීගෙන ආවේ බසයක් බව ඔහුට වැටහිණ. අයින් වෙන්නට වෙලාවක් නැත. ඔහුට කෑ ගැසිණි.
 "ආ... හ්!"
ඔහු බසයේ වැදී විසි වී ගියේ ය. බසය ගහගෙන ම ගියේ ය.
විසි වී ගිය මගියා බිම වැටුණේ ය.
 "ඌ... හ්!"
වැටී සිටි මගියා මත රිය එළි එක පිට එක වැටිණ. රියැදුරෝ ඔහු දුටහ. එහෙත් ඔවුහු නොදුටුවා සේ ගිය හ.
අතරින් පතර ආ මගීහු ද ඔහු දුටහ. ඔවුහු ද ඔහු දෙස බලමින් ම යන්නට ගියහ.
සිංහල අවුරුද්ද හෙට!
මගියා වේදනාවෙන් දැවෙමින් ගැහෙන්නට වූයේ ය.
හිස බිඳී ගොසිනි. ඉන් ලේ ගැලුවේය. අතක් ඉරී ගොසිනි. ඉන් ද ලේ ගැලුවේ ය. හිසෙන් පෙරී ආ ලේ මුහුණ දිග' විත් කමිසය පොඟා ලී ය.
වේදනාවෙන් වියරු වැටී සිටි හේ කෑ ගැසුවේ ය.
 "අම්මේ...හ්!"
නැගිට ගත නොහැකි ය. එහෙත් ඔහු නැගිට ගන්නට දත කෑවේය. සිරුර පණ නැතුවා සේ ය. හිරි වැටී ඇති සේ ය.
 "ඌයි අම්මේ...හ්!"
දූ තමා එනතුරු බලා සිටින බව ඔහුට සිහි විය. රෑ වීගෙන එයි. මෙසේ වැටී සිටිය නො හැකි ය. කෙසේ හෝ නැගිට ගත යුතු ය. එහෙත් වේදනාවෙන් ඔහු ගත පණ නැති විය. හේ එතැන ම වැතිර ගත්තේ ය.
 "අම්මේ...හ්!"

පඬුපුල් ආසනය උණු විය. රත් වූ සත් දෙවිඳු වහා නැගිට්ටේ ය; මිනිස් ලෝ වෙත දිවැස් හෙළුවේ ය.
බසයක හැපුණු අහිංසක ගැමියෙක් කොළඹ නගරයේ වීදියක වැටී සිටී. කිසිවෙක් ඔහු දෙස නොබලයි. ඔහුට හදිසි ප්‍රතිකාර අවශ්‍ය ය. දිගින් දිගට ම ලේ ගියොත් ජීවිතය අවදානම් ය. ඔහුට තමා ගේ පිහිට අවශ්‍ය ය. සක් දෙවිඳු එසැණ දෙව් ලොවින් නික්ම මිනිස් ලොව ප්‍රාදුර්භූත වූයේය.
එසේ වූවා නම් හොඳ ය. නමුත් එසේ වූයේ නැත.

 "තාත්තෙ මේ මොකද වුණේ?"
මිනිස් පුතෙක් තමා වෙත නැමීගෙන සිටිනු වැටී සිටි වැඩිහිටියා දුටුවේ ය. තමා ඔහු නො හඳුනයි. ඒ තබා අඩ අඳුරේ මුහුණ ද හරි හැටි නොපෙනේ.
 "තාත්තෙ මොකද වුණේ? කතා කරන්ඩ! මොකද වුණේ?
 "මා... ව බ...ස්...සෙ..හෙ...ක හැ...ප්...පු...ව
ම... හ...ත්...ත...යෝ, ම...ට...අ...මා...රු... යි ම...හ...ත්...ත...යො!"
වැටී සිටි වැඩිහිටියා වත්තන් කොට ගත් මිනිස් පුතා ඔහු ඔසොවා වීදිය අයිනේ ඉන්දුවේ ය. වැඩිහිටි මුහුණ ලෙයින් නැහැවෙමින් තිබිණ. අතකින් ද ලේ හැලුවේ ය.
මිනිස් පුතා වැඩිහිටියා ගේ ලෙහී ගොස් තිබූ සරම ඇන්දෙව්වේ ය. අනතුරුව ලේ පිස දැමුවේ ය.
 "ම...ට අ...මා..රු... යි ම... හ...ත්...ත...යො! ක...ල...න්...තෙ...වා...ගෙ!"
 "තාත්ත බය වෙන්ඩ එපා! මං තාත්තට උදව් කරනව!"
 "අම්මේ...හ්!"
වැඩිහිටියා යළි ඔසවා වත්තන් කොට ගත් මිනිස් පුතා අමාරුවෙන් ඔහු තම රියට නංවා ගත්තේ ය. මොහොතකින් රිය වාහන වැලට එක් වී නො පෙනී ගියේ ය.

රිය නැවතුණේ රෝහලක් ඉදිරියේ ය.
මිනිස් පුතු වැඩිහිටියා රියෙන් බස්සා යළි වත්තන් කරගෙන රෝහලට ගියේ ය.
 බෙහෙත් දැමිණ.
සප්පායමක් ද කැරිණ.
 "තාත්තෙ දැං කොහොමද?"
 "තුවාල රිදෙනව. ඇඟ පත ඇදුං කනව. වේදනයි ඒත් හිතට සැනසිල්ලයි.!"
 "එහෙනං එච්චරයි!"
 "මහත්තයට පිං සිද්ධ වෙනව මේ කරපු උදව්වට! මං දැක්කෙ නෑ ඔය බස් එක එනව. හොඳට පාර බලලයි පාර පැන්නෙ. කොහෙං ආවද මන්ද ඔය හෙණහුරු බස්සෙක!"
 "මීට පස්සෙ පාරෙ බැහැල යනකොට ඔයිට වඩා පරිස්සං වෙන්ඩ ඕනෑ! අද කාලෙ පාරවල් බොහොම භයානකයි!"
 "කවදත් මං පරිස්සමිං තමයි මහත්තයො යන්නෙ. ඒ උණත් ඉතිං මිනිහෙකුට වරදින්ඩ ඒ හැටි වෙලාවක් යන් නෑ. මට දුක මිනිස්සුංව බල්ලො බළල්ලු ගාණට වැටිච්ච එකම! මහත්තය නාව නං මං තාම මහ පාරෙ."
 "තාම ඉතිං තාත්ත කවුද කියල දන්නෙ නෑනෙ..." තාත්තගෙ ගම කොහෙද?"
 "මං මාතලේ!"
 "එහෙනං මේ මාතලේ ඉඳල එන ගමනක් ද?"
 "ඔව්"
කොහෙද මේ යන්නෙ?"
 "දූලගෙ ගෙදර"
 "ඒ කොහෙද?"
 "කඩුවෙල"
 "දැං ඉතිං කොහොමද එහෙ යන්නෙ?"
 "බස් එහෙක තමා මහත්තයො"
 "තත්තට බස් වල යන්ඩ බෑ. මං ත්‍රීවිලර් එකක් කතා කරල දෙන්නං!"
මිනිස් පුතා ත්‍රිරෝද රියක් කැඳවූයේ ය.
පැලැස්තර දමන ලද වැඩිහිටියා එහි ගොඩ වූයේ ය.
 "මේ තාත්තව කඩුවෙලට ගිහිං බස්සන්ඩ! කීය ද ගාස්තුව ද?
ත්‍රිරෝද රියදුරු ගාස්තුව කීවේ ය. මිනිස් පුතා එය ගෙවා දැම්මේ ය.
 "මහත්තය මේ සේරම දේවල් කරල ගාස්තුවක් ගෙව්වද? මහත්තය හරි පුදුම කෙනෙක්. මගෙ දරුවෙක් වගේ!" වැඩිහිටියා ගේ නෙතට කඳුළක් ඉනුවේ ය.
 "තාත්ත දැං දුවලා ගෙදර ගිහිං විවේක අරගෙන සනීප වෙන්ඩකෝ! බේත් දාගන්ඩ සල්ලි ප්‍රශ්නයක් ඇති වුණොත් මට ටෙලිෆෝන් කරන්ඩ! ඔන්න මගෙ ටෙලිෆෝන් නොම්මරේ." මිනිස් පුතා අංකයක් ලියා වැඩිහිටියාට දුන්නේ ය.
 "ඉතිං මට මෙච්චර උදව් කරලත් මං මහත්තයගෙ නමවත් දන්නෙ නෑනෙ."
 "මගෙ නම පෙරේරා" ඔය නොම්මරේට කතා කරල පෙරේරා මහත්තයට කතා කරන්ඩ ඕනැයි කියන්ඩ. එතකොට මට කතා කරන්ඩ පුළුවන්. දැං තාත්ත ඉක්මනට යන්ඩ. රෑ වෙලා නේද?"
 "හොඳමයි මහත්තයො මං යන්නං. මේ කරපු උදව්වලට මහත්තයට සියලු දෙවි දේවතාවන්ගෙ පිහිට ආරක්ෂාව ලැබෙන්ඩ ඕනෑ!"
 "හොඳයි" තාත්ත ඉක්මනට සනීප වෙන්ඩ!" මිනිස් පුතා වැඩිහිටියා ගේ පිට පිරිමැද්දේ ය. වැඩිහිටියා කඳුළු පිස දා ගනු පෙනිණ.
මිනිස් පුත ත්‍රිරෝද රියැදුරු දෙස හැරුණේ ය.
 "මේ තාත්තව ගෙදරින් ම බස්සන්ඩ!"
 "හොඳයි සර්!"
ත්‍රිරෝද රිය නොපෙනී ගියේ ය.

# ගම සුව කළ ඔහු නැති සඳ...
අපේ ගමේ සිටි අපූර්ව මිනිසෙක් මින් තෙ මසකට උඩ අපට අහිමි විය. ඉකුත් දිනෙක අපි ඔහු ගේ ගුණ සමරා දානමය පුණ්‍ය කර්මයක් සිදු කළෙමු. ඊට ගමේ දායකත්වය නොමඳ ව ම ලැබිණ.
ඔහු ජිනදාස ය. අන් අයට පිහිටවීම කෙරේ ස්වභාවයෙන් ම ඔහු තුළ වූයේ කැමැත්තකි. ඔහු තමන් දන්නා බණ දහම්, පැරණි ස්ලෝක, මන්තර ආදිය උපයෝගී කොට ගෙන දුකට පත් මිනිසුනට පිහිට වූයේ ය. බුලත් අතක් හෝ සොච්චම් මුදලක් හෝ ලබා නොගත් නැසී ගිය ගල්කොටුවේ වෙද මහත්තයා සේ ම, එකල ගම් දරුවන් නිරුපද්‍රිතව ගොඩ දැමූ අනුලාවතී මව සේම මොහු ද නිහතමානිත්වයේ ප්‍රතිමූර්තියක් සේ කුඩා දරුවා ගේ සිට වයසක පුද්ගලයා දක්වා බොහෝ අය ගේ බාල ගිරි, තනිකම් දෝෂ, උණ විකාර, බයවීම්, විකෘති මානසික තත්ත්ව හා ආවේගශීලි තරුණ අසනීප සුවකිරීමේ සෘෂිවරයෙක් විය.
ඇතැම් අවස්ථාවල ඔහු ගම්මුන් පිරිවරා ගෙන සොකරි, සඳකිඳුරු හා වෙනත් නාට්‍ය රඟ දැක්වී ය. (ඇතැම් විට, ගැහැනු චරිත වූ සොකරි අම්මා සහ කාලි අම්මා චරිතවලට පිරිමි වෙස් ගැන්වී ය.) මේ නාට්‍ය ඔස්සේ ගම්මුන් සතුටු කරවමින් ඔහු වින්දේ නොමඳ ආස්වාදයකි.
ගම, පන්සල හැදුණු හැටි, පැරණි වැඩවසම් පාලනයේ දී ගම්මුනට, ගම්මුලාදෑනීන්ට දිසා හාමුදුරුවන් ගෙන් සිදුවූ අතවර ගැන කතන්දර අප අසා දැන ගත්තේ ඔහු ගෙනි. මේවා ඉතා රසවත් ය.
ඔහු කළ සේවය ආවර්ජනය කරන විට ඔහු නැති පාඩුව අද නොමඳව දැනේ.
ඔහු වෙනුවෙන් ගමේ 'තරුණ වැඩිහිටි එකමුතු සංසදය' විසින් නිර්මාණය කරන ලද කවි පද එකතුවක කොටසක් පහත පළ වේ.
දිගු ඉතිහාසයක් ඇති ගම් දනව්වක
ලගු කොට නොසිතමින් ගම් වැසියන්ගෙදුක
අගුවක පිලක නැවතී දුක කඳුළදැක
හැඟුමක් ඇති කළා ඔබ සෙත සදනනෙක
වියපත් වුවද සිය හැකියාවන්ඔස්සේ
සවිමත් කෙනෙකු සේ රෑ දහවල තිස්සේ
සිත සුව පිණිස ගම්වැසි දුක් ගිනිවැස්සේ
ඔබ නිදි වැරුවේ අපමණ ලෙඩඅස්සේ!
'නියං වැසි සුළං රුදු යකු' නිවන්නට
වඳුරු යකු අඩුක්කුවේ ලිය මඩුළුයට
මන්තර සොලෝකෙන් අස්වනුරැකෙන්නට
ඔබ යැදි සෙත අහෝසියි අද පටන්සිට!
දින ගණනක්ම පේවී දෙවියනටනැවී
රෑ මැදියම ගෙවී ඇසි ඇසි සොකරිකවි
ගම්මුන් පිරිවරා සෙත් දී ගමටසවි
ඔබ දුන් ඔබේ සුව මෙත් සිත තිබෙයි නිවී!
බෙර හඬ සමඟ තාලම්පොට ගැටෙන විට
දොරකඩ නගරයක රෑ මැදියමක සිට
එළිවෙන තුරා මල් පැළ බැඳ පිරිත්කොට
මිනිසුන් අවදි කල සිත නැත යළිදුහෙට!
උඩමුල්ල උඩිස්පත්තුවේ සුමනසිංහ වෙලගෙදර මහතා විසින් එවන ලද ලිපියක් ඇසුරිනි.

# මිහිකත දෙන සම්පත ජලය
(අන්තර් ජාතික ජල දිනය මාර්තු 22 වැනිදාට යෙදී තිබිණි. මෙවර තේමාව වූයේ ජලය හා ස්වාභාවික විපත් යන්නයි. මේ ලිපිය ඒ වෙනුවෙනි.)
ජලය අද පිදිය යුතු වස්තුවකි. ජලය අඩු වූවත් ස්වාභාවික විපත් ඇති වේ. ජලය වැඩි වුවත් ස්වාභාවික විපත් ඇතිවේ. පසුගිය කාලයේ ජලය වැඩිවීමෙන් ශ්‍රී ලංකාවේ ඇති වූ ගංවතුරත් වර්තමානයේ ඇති වී ඇති නියඟයත් ඊට හොඳ උදාහරණයි.

මිනිසා ගේත් සතුන් ගේත් ගහකොළවලත් පණ රැකෙන්නේ ජලය නිසා ය. මිනිසා ගොවිතැන් කරන්නේ ජලයෙනි. මිනිසාට බිමට සුවය රැක ගැනීමට ජලය අත්‍යවශ්‍යය.
ජල ජීවී සම්පත් වර්ධනයට, මත්ස්‍ය සම්පත් වර්ධනයට, විදුලිය නිපදවීමට ජලය නැතිවම බැරිය.
ජලය පාථිවි ගෝලය තුළ පවතින්නේ ජල චක්‍රය අනුව සිදුවන චක්‍රීකරණයට අනුවය. මේ අනුව ජල චක්‍රය නොතිබෙන්නට ජලය පිළිබඳ ගැටලු රාශියකට අපට මුහුණදීමට සිදුවනු ඇත. මේ තත්ත්වය නිසා වසර දස ලක්ෂ ගණනකට පෙර ලොව සතුව තිබූ ජල සම්පත තවමත් ලෝකයේ එලෙසම පවතී.
මේ අනුව බලන විට ලෝකයේ මුළු ජලයෙන් සියයට 97.24 ක් පවතින්නේ මුහුදේ ඇති කරදිය ජලය ලෙසයි. ලෝකයෙන් ම සියයට 75 ක් සාගරයෙන් වැසි තිබුණත් ඒ ජලය බිංදුවක්වත් අපට බීමට බැරි ය.

ඒ සමඟ ම ග්ලැසියර් සහ අයිස් කැප්ස ලෙස ලොව මුළු ජල පරිමාවෙන් සියයට 2.14 ක් පවතී. භූගත ජලය ලෙස සියයට 0.61 ක් පවතින අතර මිරිදිය සහිත වැව් වල පවතින ජල ප්‍රමාණය සියයට 0.009 කි. රටවල් තුළ පිහිටා ඇති මුහුදු වල ලොව මුළු ප්‍රතිශතයෙන් 0.0009 ක් ඇති අතර වායුගෝලයේ ඇති ජල ප්‍රමාණය සියයට 0.0001 කි.
මෙයින් මිනිසාගේ භාවිතය සඳහා යොදාගත හැක්කේ වැව් ගංගා ඇළ දොළ පස සහ නොගැඹුරු භූ ගර්භයේ පිහිටි ජලය පමණි. මේ අනුව මිනිසාට භාවිතයට ගත හැකි ජල ප්‍රතිශතය මුලු මිරිදිය ජල ප්‍රතිශතයෙන් සියයට 1 කටත් අඩුවන අතර එය මුළු ලොව පවතින මුළු ජල ප්‍රමාණයෙන් 0.01% ක් පමණක් බව කිව යුතු ය.

එසේ වුවත් අද මේ ජලය සුළු ප්‍රමාණය ද පරිසර දූෂණය ජල දූෂණය හා විවිධ රසායනික ද්‍රව්‍ය නිසා සම්පූර්ණයෙන් ම විනාශ වෙමින් පවතී.

එක්සත් ජාතීන්ගේ සංවර්ධන වැඩ සටහනේ වාර්තාවලට අනුව මිනිසකුගේ වාර්ෂික ජල අවශ්‍යතාව සහ මීටර් 1000 කි. දැනටමත් ලොව ජනතාවගෙන් සියයට 20 කට වැඩි ප්‍රමාණයකට පානීය ජලය නොමැත. විද්‍යාඥයන් පවසන පරිදි වසර 2005 දී ලෝක ජනගහනයෙන් සියයට 60 කට තම ජල අවශ්‍යතාව සපුරා ගැනීමට නොහැකි වනු ඇත. මෙම තත්ත්වය විශේෂයෙන් ම බලපාන්නේ ශ්‍රී ලංකාව වැනි තුන් වැනි ලෝකයේ දුප්පත් රටවලටයි.

2002 වසරේ ජගත් පාරිසරික සමුළුව ජොහැනස්බර්ග් නගරයේ දී පවත්වන ලදී. මෙහිදී විශේෂ වාර්තාවක් ඉදිරිපත් කළ  <FRWD>Pacific Institute of Oakland</FRWD> පර්යේෂණ ආයතනයය මෙම සමුළුවේදී වාර්තාවක් ඉදිරිපත් කරමින් හඬ නගා කියා සිටියේ 2020 වන විට මුලු ලෝකයේ ජලය නිසා ඇති විය හැකි මරණ සංඛ්‍යාව ලක්ෂ 760 ක් දක්වා ඉහළ නගින බවයි.
ලොව පුරා ඒඩ්ස් රෝගය නිසා මරණයට පත්වන රෝගීන් සංඛ්‍යාව ලක්ෂ 650 කි. ඉහත නව වාර්තාව අනුව ඊටත් වඩා රෝගීන් සංඛ්‍යාවක් ජලය නිසා ඇතිවන රෝගවලින් මරණයට පත් වීමට ඉඩ තිබේ.
විශේෂයෙන් කර්මාන්ත වලින් වන පරිසර දූෂණය නිසා හා වෙනත් අපද්‍රව්‍ය නිසා වන ජල දූෂණය මුළු ලෝකය පුරාම දැකිය හැකි ය. මෙම ගැටලු නිරාකරණය කිරිමට කටයුතු නොකරන්නේ නම් ඉදිරි කාලයේ දී දස ලක්ෂ 135 ක ජනතාවකගේ ජීවිත අනතුරේ පවතින බවත් ජොහැන්නස්බර්ග් සමුළුවේදී අනාවරය විය.
ස්ටොක්හෝම් නගරයෙන් ප්‍රකාශිත අන්තර් ජාතික වාර්තාවක් පෙන්වා දෙන්නේ ජනතාවට අවශ්‍ය ජල අවශ්‍යතා සපුරා ලීමේ අරමුණු ඉටු කර ගැනීමට යන වියදම සෑම වසරකදීම ඩොලර් දස ලක්ෂ 25 කින් ඉහළ යා හැකි බව ය.

මේ ප්‍රමාණය ජලය ලබාදීමට වාර්ෂිකව යන වියදම සියයට 35 කින් ඉහළ යාමකි. ඒ අනුව අපට කිව හැක්කේ පිරිසුදු ජලයට ලොකු වටිනාකමක් ඇති බවයි. ජලය දූෂණය කිරීමට කිසිම වියදමක් නොගියත් ජලය පිරිසුදු කිරීමට යන වියදම ඉතාමත් ඉහළ ය.
අද තත්ත්වය අනුව දළ වශයෙන් ජනගහනයෙන් හයෙන් එකකට පවිත්‍ර ජලය නොලැබේ. ඒ ප්‍රමාණය කෝටි 110 කි. ඒ සමඟම ලෝක ජනගහනයෙන් සියයට 40 කට ප්‍රමාණවත් සනීපාරක්ෂක පහසුකම් නොමැත.

අලුත්ම තොරතුරු අනුව ජලය අද ජගත් කරලියේද ලොකු ප්‍රශ්නයකි. විශේෂයෙන් උතුරු ඇමෙරිකාවේ බටහිර සහ දකුණු ආසියාවේ තත්ත්වය වඩා උග්‍රය. එක්සත් ජාතීන්ගේ සංවිධානයේ අදහස අනුව ලෝක ජනගහනයෙන් සියයට 66 ක් පමණ ජනතාවක් එනම් ජනතාව කෝටි 550 ක් ජල හිඟයෙන් පීඩා විඳිති.
මේ අතර පිරිසුදු ජලය තිබු තෙත් බිම්වලින් සියයට 50 ක් පමණ තිබු ජලය හා පරිසර දූෂණය නිසා නැතිවි ගොස් ඇත. මේ තත්ත්වය මත ලොව හඳුනාගත් මිරිදිය ජීව විශේෂ 10000 ක් සියයට 20 ක් වඳවී ගොස් ඇති බවද එක්සත් ජාතීන්ගේ සංවිධානය පෙන්වා දෙයි. මේ අතර පසුගිය ශත වර්ෂයේදී ලොව ජල පර්යේෂණය හය ගුණයකින් වැඩිවී ඇත. ඒ තත්ත්වය එක්සත් ජාතීන්ගේ සංඛ්‍යා ලේඛනවලට අනුව ජනගහනය වර්ධනය මෙන් දෙගුණයකටත් වැඩිය.
දැනට ලොව රටවල් 28 ක පදිංචි දසලක්ෂ 315 ක පමණ ජනතාවක් බීමට ජලය නොමැතිව දුක් විඳිති. වසර 2025 වනවිට මෙම තත්ත්වය ලෝකයේ රටවල් 50 ක දසලක්ෂ 3000 ක ජනතාවකට පැතිරී යයි. ඒ තත්ත්වය අනුව 2025 වන විට ශ්‍රී ලංකාවට ද මෙම තත්ත්වය උදාවීමට බොහෝ ඉඩකඩ තිබේ.
ශ්‍රී ලංකාවේ සාමාන්‍ය වර්ෂාපතනය මිලිමීටර් 2000 කි. වර්ග කිලෝමීටර් 65610 ක භූමි ප්‍රදේශයක පැතිරෙන මෙම වර්ෂාව මගින් මිරිදිය සහ මීටර් දසලක්ෂ 131230 ක් ලැබෙන බව විවිධ අධ්‍යයනවලින් පැහැදිලි වී ඇත. මෙම වර්ෂාවෙන් සියයට 31 ක් පමණ වාර්ෂිකව ගංගාවලින් ගලා යයි. ඒ ප්‍රමාණය දල වශයෙන් ඝනමීටර් දසලක්ෂ 40680 ක් වේ. ඉතිරි ප්‍රමාණය වන ඝනමීටර් දසලක්ෂ 90550 ක කොටසක් බෝග සහ ස්වාභාවික තුරුලතා මගින් උරා ගනු ලබන අතර ඉතිරිය කෙළින්ම වායුගෝලයට වාෂ්ප වෙයි.
දැනට මෙරට ජනගහනයෙන් සියයට 32 කට පමණ නළ ජලය සපයනු ලැබේ. එසේ වුවත් දවසේ පැය 24 පුරා ජලය සැලසීමට හැක්කේ පවතින නළ ජල සම්පාදන ක්‍රම අතුරින් සියයට 66 කට පමණි.
ජල දූෂණය අද ශ්‍රී ලංකාවේ ජලය විනාශ වීමේ ප්‍රධානම තර්ජනයකි. වැසිකිළි අපද්‍රව්‍ය රසායනික කෘමිනාශක, රසායනික පොහොර කර්මාන්ත අපද්‍රව්‍ය, අවිධිමත් භූමි පරිහරණය මීට ප්‍රධාන හේතු වෙයි. පසුගිය දශකයේ මිහිකත ආයතනය නිකුත් කළ ශ්‍රී ලංකාවේ ස්වාභාවික සම්පත් වාර්තාවට අනුව එක් දිනකදී කැලණි ගඟට පමණක් එකතු වන අපද්‍රව්‍ය ප්‍රමාණය ඝනමීටර් 67500 - 80000 අතර වේ.

කැලණි ගඟට කරදිය මිශ්‍ර වීම නිසා පසුගියදා කොළඹ ජලය බෙදාහැරීම අඩපණ විය. ඊට ප්‍රධාන හේතුව වූයේ කොළඹ හා ඒ අවට ප්‍රදේශවලට ජලය ලබාගෙන අඹතලේ ජල පවිත්‍රාගාරයටද මුහුදු ජලය ගලා ඒමයි. ඊට ප්‍රධාන හේතුව වූයේ මුහුදු මට්ටමට වඩා ග෾ගේ ජල මට්ටම පහළට ඒමයි. ඊට අමතරව වඩදිය ඒමද එක් හේතුවකි. කෙසේ වුවත් ගඟේ ජල මට්ටම අඩුවීමත්, ගඟේ පතුලේ වැලි හැරීම ප්‍රධාන හේතුවක් වී තිබේ. ජාතික ජලාප්‍රවාහන හා ජල සම්පාදන මණ්ඩලය පවසන පරිදි අද කැලණි ගඟේ පතුල අතීතයේ තිබුණු මට්ටමට වඩා අඩි 7 - 16 අතර ප්‍රමාණයකින් ගැඹුරු වී තිබේ.

ඉහළ ජලාධාර සංරක්ෂණ ව්‍යාපෘතියේ අධ්‍යක්ෂ ඩී.පී. මුණවීර මහතා පවසන පරිදි ශ්‍රී ලංකාවේ ජලයේ නයිට්රේට් තිබිය යුත්තේ ජලය ලීටරයකට මිලිග්රැම් 5 ක උපරීම මට්ටමකි.
හොර්ටන්තැන්නේ බේකර්ස් ඇල්ලේ ඇති නයිට්රේට් මට්ටම ලීටරයකට මිලිග්රැම් 3 කි. එසේ වුවත් නුවරඑළිය ග්‍රෙගරි වැවේ නයිට්රේට් සංයුතිය ලීටරයකට මිලිග්රැම් 12 සිට 96 දක්වා වැඩිවී තිබේ. ඒ සමඟම නුවරඑළියේ බ්ලැක්ෆුල් ජලාශයේ නයිට්රේට් මට්ටම ලීටරයකට මිලිග්රැම් 60 දක්වා ද ඉහළ නැග ඇත.
ශ්‍රී ලංකාව තුළ ජලය සම්බන්ධ නීතිරීති ගණනාවක් ඇත. 1997 වන විට තිබුණු එවැනි නීතිරීති අණ පනත් 41 ක් විය. නමුත් ඒවා අද ක්‍රියාත්මක නොවේ. 1949 දී රාජ්‍ය ඉඩම් පනත ද, 1951 දී පාංශු සංරක්ෂණ පනත ද ඉදිරිපත් විය. එසේ වුවත් මේ එක පනතකවත් ජලාධාර කළමනාකරණය හා සංරක්ෂණය පිළිබඳ නීතිරීති අඩංගු වූයේ නැත. එමෙන්ම මෙම නීතිරීතිවලින් අද ක්‍රියාත්මක වන්නේ ද පාවිච්චි වන්නේ ද කීපයක් පමණි.
මීට වසර 20 කට පෙර සිට මෙරට ජලාධාර කළමනාකරණය සඳහා නීති කෙටුම්පත් සකස් කිරීමට ජල සම්පත් මණ්ඩලය උනන්දු වුවද එයින් වැඩක් වූයේ නැත.
