---
title: Indo-arabic numerals in Sinhala
description: Sinhala font tests - Test strings
language: sin
script: sin
writing_systems:
credits: Mooniak, Pushpanada Ekanayke, LTRL
copyright: Mooniak and Pushpanada Ekanayke
license: CC-BY-SA-4.0
year: 2015
url: https://github.com/mooniak/sinhala-font-tools

layout: default.html
collection: tests
---

# Sinhala font tests - Indo-Arabic numarals in context

## මලල ක්‍රීඩා පුහුණුකරුවන් ශ්‍රේණිගත කරයි- (ජගත් ප්‍රේමචන්ද්‍ර)
ශ්‍රී ලංකා මලල ක්‍රීඩා පුහුණුකරුවන්ගේ සංගමයේ ලියාපදිංචිය ලබා ඇති දිවයිනේ සියලුම මලල ක්‍රීඩා පුහුණුකරුවන් ශ්‍රේණිගත කිරීමට එම සංගමය තීරණය කර තිබේ.
පළාත් මට්ටමින් පැවැත්වෙන මේ සඳහා ජාතික හැඳුනුම්පත, හදාරා ඇති පාඨමාලාවල මුල්පිටපත් සහ ක්‍රීඩක ක්‍රීඩිකාවන්ගේ පුහුණුව තහවුරු කිරීමට අවශ්‍ය ලිපි හා වෙනත් ලිපි රැගෙන පහත සඳහන් දිනයන්වල දී සංගම් මුලස්ථානයට වාර්තා කරන ලෙස ශ්‍රී ලංකා මලල ක්‍රීඩා පුහුණුකරුවන්ගේ සංගමයේ ලේකම් වයි. කේ. කුලරත්න මහතා සියලුම පුහුණුකරුවන්ගෙන් ඉල්ලා සිටී.
ජුනි 21 – බස්නාහිර (පෙ:ව: 10.00) වයඹ (පෙ:ව: 2.00) උතුරු මැද (පෙ:ව: 3.00)
ජුනි 22 – මධ්‍යම (පෙ:ව: 10.00) ඌව (පෙ:ව: 2.00) උතුර (පෙ:ව: 3.00)
ජුනි 24 – දකුණ (පෙ:ව: 10.00) සබරගමුව (පෙ:ව: 2.00) නැඟෙනහිර (පෙ:ව: 3.00)

## සිංගර් කුසලාන කාන්තා ක්‍රිකට් සති අන්තයේ

ශ්‍රී ලංකා කාන්තා ක්‍රිකට් සංගමය සංවිධානය කරන සිංගර් කුසලාන අන්තර් සමාජ 'බී' කොටසේ වාර්ෂික ක්‍රිකට් තරගාවලිය ජුනි මස 10 වන දින සිට කොළඹ කෝල්ට්ස් පිටියේ දී සහ බේබෲක් පෙදෙස මුවර්ස් පිටියේ දී ආරම්භ වේ.
මෙම තරගාවලිය සඳහා පාලින්ක් ක්‍රීඩා සමාජය, නුවර කාන්තා ක්‍රිකට් සමාජය, ශ්‍රී ලංකා කාන්තා ක්‍රිකට් සමාජය, කෑගල්ල ක්‍රීඩා සමාජය, මීගමුව ක්‍රීඩා සමාජය සහ දංකොටුව ක්‍රීඩා සමාජය සහභාගි වෙති.
ජූනි 10 - පාලින්ක් ක්‍රී.ස. සහ නුවර කාන්තා ක්‍රී.ස. (කෝල්ට්ස්) ශ්‍රී ලංකා කාන්තා ක්‍රී.ස. සහ කෑගල්ල කාන්තා ක්‍රී.ස. (මුවර්ස්), 11. පාලින්ක් ක්‍රී.ස. සහ කෑගල්ල කාන්තා ක්‍රී.ස. (කෝල්ට්ස්) මීගමුව කාන්තා ක්‍රී.ස. සහ ශ්‍රී ලංකා කාන්තා ක්‍රී.ස. (මුවර්ස්), 14. පාලින්ක් ක්‍රී.ස. සහ මීගමුව කාන්තා ක්‍රී.ස. (කෝල්ට්ස්) නුවර කාන්තා ක්‍රී.ස. සහ කෑගල්ල කාන්තා ක්‍රී.ස. (මුවර්ස්), 15. ශ්‍රී ලංකා කාන්තා ක්‍රී.ස. සහ පාලින්ක් ක්‍රී.ස. (කෝල්ට්ස්) නුවර කාන්තා ක්‍රී.ස. සහ මීගමුව ක්‍රී.ස. (මුවර්ස්), 16. නුවර කාන්තා ක්‍රී.ස. සහ ශ්‍රී ලංකා කාන්තා ක්‍රී.ස. (කෝල්ට්ස්) කෑගල්ල කාන්තා ක්‍රී.ස. සහ මීගමුව කාන්තා ක්‍රී.ස. (මුවර්ස්), 18. දංකොටුව කාන්තා ක්‍රී.ස. සහ මීගමුව කාන්තා ක්‍රි.ස. (කෝල්ට්ස්)
ප්‍රේමචන්ද්‍ර


## පරිසර දිනයේ මැරතන් තරග නවරත්න හා මල්ලිකා දිනති
එක්සත් ජාතීන්ගේ ලෝක පරිසර දිනය සැමරීම සඳහා ශ්‍රී ලංකා - එක්සත් ජාතීන්ගේ මිත්‍රත්ව සංවිධානය කළ විවෘත මැරතන් තරගාවලියේ දී නවරත්න විජේසිංහ සහ මල්ලිකා චන්ද්‍රකාන්ති පිළිවෙලින් බාලක බාලිකා සූරතා දිනාගත්හ.
මහා මැරතන් ධාවන තරය ජූනි 06 දා පෙරවරුවේ ගල්කිස්ස, හවුස්චන්ද්‍රා හෝටලය අසලදී තරුණ කටයුතු හා ක්‍රීඩා අමාත්‍ය ජීවන් කුමාරතුංග මහතා අතින් ආරම්භ වී. කොළඹ - ගාලු මුවදොර පිටියේදී අවසාන කෙරිනි. ක්‍රීඩක ක්‍රීඩිකාවන් අති විශාල සංඛාවක් සහභාගී වූ මෙම මහා මැරතන් ධාවන තරය අවු: 18 න් පහළ බාලක බාලිකා , අවු: 18 න් ඉහළ ගැහැණු/ පිරිමි මෙලස ඉසව් 4 කට බෙදී පැවතුනි.

### මැරතන් ජයග්‍රාහකයින්
අවු: 18 න් පහළ බාලක, 1. ඒ.පී. නිශාන්ත කුමාර, 2. අමිල මධුසංක, 3. දිනේෂ් ජයරත්න, අවු: 18 න් ඉහළ පිරිමි 1.එම්.නවරත්න විජේසිංහ, 2. රොෂාන් ද මැල්, 3. චමල් වසන්ත, අවු: 18 න් පහල බාලිකා 1. නදීෂා කුමාරි, 2. ඉන්ද්‍රා දමයන්ති, 3. නදීෂා මිහිරාණි, අවු: 18 න් ඉහළ කාන්තා 1. මල්ලිකා චන්ද්‍රකාන්ති, 2. අමාලි මේනකා, 3. මංචුලා කුමාරසිංහ,


## ශ්‍රී රාහුල ජයගනී
මහනුවර ක්‍රීඩා විශේෂ වාර්තාකරු, උපනන්ද ජයසුන්දර විසිනි
16 න් පහළ දෙවන පෙළේ තරගයකින් කටුගස්තොට ශ්‍රී රාහුල විදුහල විසින් කෑගල්ල ශාන්ත මේරි විදුහල පරදවා ලකුණු 106 කින් ජය ලැබීය. තම ප්‍රථම තරගයේ පාසල නියෝජනය කළ අසිත කුමාර ශ්‍රී රාහුල වෙනුවෙන් ලකුණු 64 ක් (4x8)ලබා ගත්තේය. වමතින් දඟ පන්දු යවන රසික උදය කුමාර ලකුණු 30 ට කඩුලු 5 ක් දවා ගත්තේය. ශාන්ත මාරියා කණ්ඩායමේ එල්. විජේතුංග වේගවත් අර්ධ ශතකයක් ලබා ගත්තේය.
පන්දු වාර 60 කදී ශ්‍රී රාහුල 225/8 (ක්‍රිෂාන් සිල්වා 27, අසිත කුමාර 64, තුෂාර රත්නායක 42, සුනෙත් සමීර නොදැවී 43, අසිත් කුමාර 25 ට 2, ඩී, තෙලිජ්ජගොඩ 40 ට 2 යි)
ශාන්ත මරියා පන්දු වාර 28.2 කදී 119, (එල්. විජේතුංග 57, රසික උදය කුමාර 30 ට 5 යි. රූකාන්ත සමරනායක 3 ට 2 යි)
ශ්‍රී රාහුල දෙවැනි ඉනිම පන්දු වාර 19 කදී කඩුලු 6 ට ලකුණු 84 යි. (ක්‍රිෂාන් සිල්වා 28, සුමල් ප්‍රේමසිරි 38) (එල්. විජේතුංග 32 ට 3 යි)


## ශ්‍රී පාලි මණ්ඩපයට ක්‍රිකට් ජයක්
කළුතර දිස්ත්‍රික් උසස් අධ්‍යාපන ආයතන දෙකක් වන කොළඹ විශ්ව විද්‍යාලය් හොරණ ශ්‍රී පාලි මණ්ඩපය හා පස්දුන් රට විද්‍යා පීඨය අතර පැවති වාර්ෂික ක්‍රිකට් තරගයෙන් පස්දුන්රට විද්‍යා පීඨය පරදවා ලකුණු 95 ක ජයක් ශ්‍රී පාලි මණ්ඩපය අත්කර ගත්තේය.
පසුගිය 16 වන දා පස්දුන් රට විද්‍යා පීඨ ක්‍රීඩාංගණයේදී පැවති තරගයේ ලකුණු පුවරුව මෙසේයි.
ශ්‍රී පාලි මණ්ඩපය මුල් ඉනිම (සියලුදෙනා දැවී) 145, කනිෂ්ක 51 මනෝහරන් 40/3, දෙවන ඉනිම 99/8, රුවන් 36, මනෝහරන් 30/3 පස්දුන් රට විද්‍යපීඨය ප්‍රථම ඉනිම සියලු දෙනා දැවි 77, කනිෂ්ක 19/6, රුවන් 20/3, දෙවන ඉනිම 41, තිවංක 10/2, අසංගි 10/3, කනිෂ්ක 8/3, රුවන් 8/2, තරගයේ වීරයා වූයේ ශ්‍රීපාලි මණ්ඩපයේ කනිෂ්කයි.
<PIC>කොළඹ විශ්ව විද්‍යාලයේ ශ්‍රීපාලි මණ්ඩප කණ්ඩායම
(වමේ සිට දකුණට) දේශප්‍රිය, උදාර, පාලින්ද, කැළුම්, තිවංක, ඉන්දික.
(වමේ සිට වාඩිවී) අසංක, නිඛිල, රුවන් (නායක), කණිෂ්ක, ජයන්ත, සමීර

---

## මහපොළ අරමුදල සමාගමකට පැවරීම

මෙරට විශ්ව විද්‍යාල සහ වෙනත් උසස් අධ්‍යාපන කටයුතුවල නිරත සිසුන් 25,000 කට අධික පිරිසකට සෙත සලසන මහපොළ අරමුදලේ සියලු ම මූල්‍ය වත්කම් පෞද්ගලික සමාගමකට පවරා දීම පිළිබඳව විශේෂ පරීක්ෂණයක් ජනාධිපතිනිය ගේ උපදෙස් මත දැනට ක්‍රියාත්මක වේ.

මහපොළ අරමුදලේ රුපියල් දස ලක්ෂ 3160.7 ක මූල්‍ය වත්කම් හදිසියේ බිහිකෙරුණු නැෂනල් වෙලින් කෝපරේෂන් නමැති සමාගමකට පවරා දී ඇති බව මහපොළ උසස් අධ්‍යාපන ශිෂ්‍යත්ව භාරකාර අරමුදලේ සභාපති හා අග විනිසුරු සරත් එන්. සිල්වා මහතා ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය වෙත පසු ගිය සඳුදා (22.03.2004) ලිඛිතව දැනුම් දී තිබුණි.

අග විනිසුරුවරයා ගේ දැනුම් දීමට කඩනමින් ප්‍රතිචාර දක්වමින් ජනාධිපතිනිය 24.03.2004 දින අග විනිසුරුවරයාට මේ පිළිබඳව පුළුල් පරීක්ෂණයක් කඩිනමින් පවත්වන ලෙස උපදෙස් දුන්නා ය.

අඩු ආදායම් ලාභී පවුල්වල සිසුන්ට සරසවි හා උසස් අධ්‍යාපනයට අත්වැලක් වීමේ අරමුණින් දිවංගත ලලිත් ඇතුළත්මුදලි මහතා ආරම්භ කළ මහපොළ ශිෂ්‍යත්ව භාරකාර අරමුදලේ සභාපතිත්වය නිල බලයෙන් අග්‍ර විනිශ්චයකාරවරයා වෙත පැවරේ.

මෙම භාරකාර අරමුදලේ සෙසු භාරකරුවන් වනුයේ උසස් අධ්‍යාපන අමාත්‍යාංශයේ ලේකම්වරයා හා වාණිජ හා පාරිභෝගික කටයුතු අමාත්‍යාංශයේ ලේකම්වරයා යි.
ආරම්භයේ දී සේවක සංඛ්‍යාව 9 ක් ව තිබූ මෙම මහපොළ භාරකාර අරමුදලට පසුගිය වකවානුවේ දී විශාල සේවකයන් පිරිසක් බඳවා ගෙන තිබුණේ වාණිජ හා පාරිභෝගික කටයුතු අමාත්‍ය රවි කරුණානායක මහතා ගේ ඍජු මැදිහත්වීම මත බව අනාවරණය වී ඇත.

පසු ගිය 2003 මැයි 22 නි දා මෙම භාරකාර අරමුදලේ රැස්වීමට අග විනිසුරුවරයා ද සහභාගි වී ඇත. එහි දී අරමුදලේ මූල්‍ය වත්කම් අක්‍රමවත් ලෙස පරිහරණය කෙරෙහි දැඩි ලෙස දෝෂාරෝපණය කළ අග විනිසුරුවරයා රවි කරුණානායක අමාත්‍යවරයා ගේ කටයුතු තදින් ම විවේචනයට ලක් කර තිබේ.

රවි කරුණානායක අමාත්‍යවරයා පසුව භාරකාර අරමුදලේ සභාපතිවරයා වන අග විනිසුරුවරයා ගේ කිසිදු එකඟත්වයකින් තොරව හා අග විනිසුරු සරත් එන්. සිල්වා මහතා ගේ දැඩි විරෝධය හමුවේ මෙම භාරකාර අරමුදලේ මූල්‍ය වත්කම් සියල්ල පෞද්ගලික සමාගමක් වන නැෂනල් වෙලින් කෝපරේෂන් ආයතනයට පවරා දී ඇත.

නැෂනල් වෙලින් කෝපරේෂන් ආයතනය අමාත්‍ය රවි කරුණානායක මහතා ගේ වුවමනාව මත ඔහු ගේ සමීප හිතවතුන් පිරිසක් අධ්‍යක්ෂ මණ්ඩලයට ඇතුළත් කරගෙන පිහිටුවා ගත් ආයතනයකි.
නැෂනල් වෙලින් කෝපරේෂන් ආයතනයේ කොටස් හිමියන් වනුයේ ආචාර්ය වික්‍රම වීරසූරිය,, ආර්. වී. විජේසිංහ, ඒ. කදිර්වේල් පිල්ලේ, දම්සිරි පොන්සේකා, ධම්මික රණවක හා දිල්රුක් රණතුංග යන මහත්වරුන් ය.

මහපොළ භාරකාර මණ්ඩලයේ සාමාජිකත්වය දරන ආචාර්ය වික්‍රම වීරසූරිය මහතා, තමා ද කොටස්කරුවකු වන පෞද්ගලික සමාගමකට මහපොළ වත්කම් පවරා දීම මහපොළ වත්කම් කොල්ලකෑමක් බවත්, එය සදාචාර විරෝධි ක්‍රියාවක් බව සරසවි සිසුන් ගේ මතය වී ඇත.

නැෂනල් වෙලින් කෝපරේෂන් සමාගම මහපොළ අරමුදල පාලනය කිරීම සඳහා තෝරා ගැනීමේ දී විධිමත් ටෙන්ඩර් පරිපාටියක් අනුගමනය කර නොමැති අතර, එම ගනුදෙනුව පාරදෘෂ්‍ය භාවයකින් තොරව සිදු කළ අභිරහස් ගනුදෙනුවකි.
එපමණක් නොව මහපොළ භාරකාර අරමුදල වැනි විශාල අරමුදලක් පවත්වාගෙන යාමට තරම් මූල්‍ය ස්ථාවරයක් පවා නොමැති සමාගමකට මෙම වත්කම පැවරීම පසුපස සිටිනුයේ රවි කරුණානායක ඇමැතිවරයා ය.
වාණිජ හා පාරිභෝගික කටයුතු අමාත්‍ය රවි කරුණානායක මහතා ගේ නියමය පරිදි සිදු වී ඇත්තේ මහපොළ ශිෂ්‍යත්ව අරමුදලින් රුපියල් මිලියන 200 ක කොටස් මිලට ගැනීම සඳහාත්, සමාගමේ ක්‍රියාකාරි වියදම් සඳහාත් තවත් රුපියල් මිලියන 10 ක ණයක් වශයෙන් මූල්‍ය ප්‍රතිපාදන එම සමාගමට ලබා දීම ය.
අග විනිසුරු සරත් එන්. සිල්වා මහතා එම අරමුදලේ සභාපතිවරයා වශයෙන් මෙම ගනුදෙනුව සිදු නොකරන ලෙස සිය බලවත් විරෝධය පළ කර තිබුණි. එහෙත් එම විරෝධය නොතකා රවි කරුණානායක අමාත්‍යවරයා හිතුවක්කාරි ලෙස ක්‍රියාකරමින් පසුගිය 2003 වසරේ අගෝස්තු මාසයේ දී අදාළ රුපියල් මිලියන 10 ක ණය මුදල නැෂනල් වෙලින් කෝපරේෂන් සමාගමට ලබා දී තිබේ.
මේ අතර මහපොළ අරමුදල් කොටස් වෙළෙඳ පොළේ ආයෝජනය කිරීමට ද පියවර ගෙන ඇති බව වාර්තා වේ.
මෙවැනි ක්‍රියා හේතුවෙන් මහපොළ අරමුදලේ සුරක්ෂිත භාවය කෙරෙහි සහතිකයක් නොමැති වීම නිසා ඉදිරි අනාගතයේ දී මහපොළ ශිෂ්‍යත්ව ක්‍රමය අහෝසි වනු ඇතැයි මහපොළ ශිෂ්‍යාධාර ලබන සිසුන් 25,000 ක් තුළ බියක් ද හටගෙන තිබේ.
1981 අංක 66 දරන පනත යටතේ ආරම්භ කරන ලද මහපොළ උසස් අධ්‍යාපන ශිෂ්‍යත්ව භාරකාර අරමුදලට ප්‍රධාන දායකත්වය ජනාධිපති අරමුදල යටතේ සැපයේ.
ජනාධිපති අරමුදල මගින් මහපොළ භාරකාර අරමුදල සඳහා වාර්ෂිකව ලබා දෙන ප්‍රතිපාදනය රුපියල් මිලියන 250 කි. දිවංගත ලලිත් ඇතුළත්මුදලි මහතා මෙම අරමුදල ආරම්භ කළේ අඩුම පිරිවැයක් යටතේ එය පවත්වා ගෙන යාමේ අරමුණ පෙරදැරි කරගෙන ය.
ආරම්භයේ දී නව දෙනෙකුට පමණක් සීමා වී තිබුණු අරමුදල් කාර්ය මණ්ඩලය 2001 දෙසැම්බර් මාසය වන විට වැටුප් හා පරිපාලන වියදම් සඳහා වැය කර ඇත්තේ මසකට රුපියල් 58,000 ක් පමණි. මෙම වැය දරනු ලැබ ඇත්තේ ද මහපොළ අරමුදල ය.
එහෙත් 2002 වසරේ සිට අමාත්‍ය රවි කරුණානායක මහතා ගේ පාලනය යටතේ මහපොළ අරමුදලේ සේවක පිරිස 39 දක්වා ක්ෂණිකව වැඩි කර ඇති අතර, මාසක වියදම රුපියල් හය ලක්ෂ තිස් නව දහස දක්වා (639,000) ඉහළ ගොස් ඇත. එම වැඩිවීමේ ප්‍රතිශතය 300% ක් පමණ වේ. රවි කරුණානායක මහතා ගේ අනුදැනුම මත 2002 න් පසුව බඳවා ගත් සේවකයන්ට රුපියල් 20,000 සිට රුපියල් 65,000 දක්වා ඉහළ වැටුප් ගෙවීමක් නිසා අරමුදලේ මූල්‍ය ස්ථාවරත්වයට දැඩි බලපෑමක් එල්ල වී ඇත. රුපියල් 65,000 ක වැටුප් මුදලක් ගෙවා පත් කර ගෙන ඇති විශේෂඥයාට මහපොළ අරමුදල කාර්යක්ෂමව පාලනය කිරීමට නොහැකි වී තිබේ.

ජනාධිපතිනිය මෙම පියවර ගෙන තිබුණේ මහපොළ භාරකාර අරමුදලේ සභාපතිත්වය හොබවන අග විනිසුරුවරයා අදාළ මූල්‍ය අක්‍රමිකතාවය පිළිබඳව පසුගිය සඳුදා (22) ජනාධිපතිනියට කළ ලිඛිත දැනුම් දීමක් අනුවයි.ඒ අනුව අග විනිසුරුවරයාට බදාදා (24) ලිපියක් යවමින් ජනාධිපතිනිය මහපොළ භාරකාර අරමුදලේ රුපියල් මිලියන 3160 කට අධික මුදලක් නැෂනල් වෙලින් කෝපරේෂන් සමාගම වෙත පවරා තිබීම පිළිබඳව අවධානය යොමු වී ඇත.


## සත්කෝරලේ 'කළු කෙල්ල' පිටියෙන් සමු ගනී
ශ්‍රී ලංකාවේ ජ්‍යෙෂ්ඨතම මලල ක්‍රීඩිකාව මෙන් ම, වැඩිමලු ම ක්‍රීඩිකාව වන ශ්‍රියානි කුලවංශ ෆොන්සේකා පසුගිය දා සිය ක්‍රීඩා දිවියට ආයුබෝවන් කීවා ය. පොදුරාජ්‍ය මණ්ඩලීය ක්‍රීඩා උලෙළක දී ශ්‍රී ලංකාවට පදක්කමක් දිනා දුන් ප්‍රථම හා එකම ක්‍රීඩිකාව ලෙස ඇගේ නාමය අපේ ක්‍රීඩා වංශ කථාවේ රන් අකුරින් ලියැවී හමාර ය. 1988, මැලේසියාවේ ක්වාලාලම්පූර් නුවර පැවැති 16 වැනි පොදුරාජ්‍ය මණ්ඩලීය ක්‍රීඩා සැණකෙළියේ මීටර් 100 කඩුලු පැන දිවීමේ තරගය ඇය ත:12.95 න් නිමා කරමින් රිදී පදක්කම දිනා ගත්තේ ජැමෙයිකාවේ ගිලියන් රසල්ට (ත: 12.70) පමණක් දෙවැනි වෙමිනි. ඩන්කන් වයිට්ට පසු පොදුරාජ්‍ය මණ්ඩලීය පදක්කමක් ලක්බිමට ගෙනාවේ ඇයයි.
මහා මෙරක් තරම් බරක් හිතින් දරාගෙන මෙරට කෙළිබිමේ සිය ආධිපත්‍යය විහිදුවාලූ ඇය නොසලකා හැරීම්වලට හා 'කැපිල්ල'ට නිරන්තරයෙන් බඳුන් වූ ක්‍රීඩිකාවකි.
ඇය වයඹ පළාතේ සත්කෝරළයෙන් ආ ක්‍රීඩිකාවකි. 1970 මාර්තු 01 දින කුරුණෑගල මැල්සිරිපුර අක්කර පනහ දිගාකුඹුර ග්‍රාමයේ පස්දෙනෙකු ගෙන් යුත් පවුලක මද්දුම දෝණිය ලෙස උපන් මොහොමඩ් ආරච්චිලාගේ ශ්‍රියානි කුලවංශ මේ සා දුරක් ඒවියැයි දෙමාපියන්වත් නොසිතන්නට ඇත. ඇගේ නිවස පිහිටියේ උස් කඳු මුදුනක ය. පාසල් යන්නටත්, කඩපොළට යන්නටත් මේ කන්ද බැස නැග යා යුතු විය. ශ්‍රියානිට හිමින් ගමනක් නම් නොවීය. ඇගේ ක්‍රීඩා දිවිය ඇරඹුණේ එසේ ය.
රාගෙදර උඩකැන්දවල කනිටු විදුහල නියෝජනය කරමින් සමස්ත ලංකා අත්පන්දු, දැල්පන්දු තරග ජයග්‍රහණය කළ ඇය, 1988 මහවැලි ක්‍රීඩා උලෙළේ දී කලා වැව නියෝජනය කරමින් දක්ෂතම ක්‍රීඩිකාව වූවා ය. ඉබ්බාගමුව මධ්‍ය මහා විද්‍යාලයෙන් කලා අංශයෙන් උසස් පෙළ හැදෑරූ ශ්‍රියානි තමන් ක්‍රීඩිකාවක නොවුනා නම් ගුරුවරියක වන්නට තිබූ බව වරක් කීවා ය.
උස පැනීමේ ශූරියක ලෙස පිටියට පිවිසි ශ්‍රියානි 1989, සාෆ් ක්‍රීඩා සංචිතයේ දැල්පන්දු, වොලිබෝල් හා මලල ක්‍රීඩා යන සංචිත තුනටම ඇතුළත්ව සිටීමෙන් ම ක්‍රීඩාවේ අංශ කිහිපයක ඇගේ දක්ෂතාව ඔප්පු වේ.
ට්‍රැක් මාස්ටර් ක්‍රීඩා සමාජය නියෝජනය කළ ශ්‍රියානි පහළොස් වසරක තම ක්‍රීඩා දිවියේ දී ඔලිම්පික් මලල ක්‍රීඩා උලෙළ තුනකට ද ලෝක තරගාවලි පහකට ද සහභාගි වූවා ය. ජාත්‍යන්තර තරගාවලියන් නියෝජනය කරමින් රන් පදක්කම් 25 ක්, රිදී පදක්කම් 12 හා ලෝකඩ පදක්කම් 8ක් ලබා ගැනීමට ඇය සමත් වූවා ය.
පොදු රාජ්‍ය මණ්ඩලීය ක්‍රීඩා උලෙළේ මීටර් 100 කඩුලු පැනීමෙන් රිදී පදක්කමක් දිනූ ඇය එම ඉසව්වේ සාෆ් වාර්තාව ද උසුලන අතර උස පැනීමේ හා කඩුලු පැනීමේ ඉසව් සඳහා ශ්‍රී ලංකා ජාතික වාර්තාව ද උසුලන්නී ය.
1991 කොළඹ දී පැවැති සාෆ් ක්‍රීඩා උලෙළේ අය රන් පදක්කම දිනුවේ තත්පර 13.65 න් තරගය නිමා කරමිනි.
මෙලෙස ජගත් මට්ටමේ දස්කම් පෑ ක්‍රීඩිකාව ඉල්ලා සිටියේ තම උපන් ගමට විදුලිය ලබා දෙන ලෙසයි. අවවාදයට වඩා ආදර්ශයෙන්ම අන් අයටත් ආදර්ශයක් වූ ශ්‍රියානිට ක්‍රීඩා බලධාරින් ගෙන් සිදුවූ කෙනහිලිකම් නම් බොහොමයකි.
පිටියේ විප්ලවකාරී, කටකාර චරිතයක් වූ ශ්‍රියානි 2002 කොරියාවේ බුසාන් නුවර දී පාදයේ ආබාධයක් යැයි පවසමින් තරගයකට සහභාගි නොවී ආපසු ආවා ය. තමන් අසාධාරණ ලෙස 100 ඔ 4  සහාය දිවීමේ තරගයෙන් ඉවත් කළ නිසා ඇය බලවත් ලෙස කලකිරීමට පත් වූවා ය. එසේ නොවන්නට බුසාන් නුවර ආසියානු ක්‍රීඩා උලෙළේ මීටර් 100 කඩුලු පැනීමේ රන් පදක්කම තමන්ට හිමිවන බව ඈ පැවසුවා ය. එම තරගයේ දී ඇය ජපානයේ කනසාවා ඉවෝන්ට දෙවැනි වූයේ තප්පරයෙන් 100 න් කොටස් තුනකටත් අඩුවෙනි. ශ්‍රියානි ගේ තරග නිම කිරීමේ කාලය තත්ත්පර 13.43 වූ අතර ඉවෝන් තත්පර 13. 40 න් තරගය නිමා කළා ය. දිගින් දිගටම තමන්ට සිදුවූ කෙනහිලිකම් ඉවසා ගත නුහුණු ඈ වරෙක කියා තිබුණේ "මට දිගින් දිගටම සිද්ධ වෙන්නෙ අසාධාරණකම් නම් මම ක්‍රීඩාවෙන් සමු ගන්න සූදානම්" යනුවෙනි.
හැටන් නැෂනල් බැංකුවේ පැවැති ඇගේ සමුගැනීමේ උපහාර උලෙළේ දී ක්‍රීඩා අමාත්‍ය ජීවන් කුමාරතුංග මහතා ඇගෙන් ඉල්ලා සිටියේ මෙවර ඔලිම්පික් උලෙළට හා ලබන වසරේ පැවැත්වෙන සාෆ් ක්‍රීඩා උලෙළට ද සහභාගි වී ක්‍රීඩාවෙන් සමුගන්නා ලෙසයි. එහෙත් තමන් උතුම් මවු පදවිය ලබා ගැනීමට බලාපොරොත්තු වන නිසා තම අවස්ථාව වෙනත් සුදුස්සකුට ලබා දෙන්නැයි ඇය ඉල්ලා සිටියා ය. ශ්‍රියානි තම ජීවන සහකරු ලෙසින් තෝරා ගත්තේ ද මලල ක්‍රීඩකයෙකි. ඔහු චන්ද්‍රසිරි ෆොන්සේකායි. ගල්කිස්ස ශාන්ත තෝමස් විද්‍යාලයේ ශාරීරික අධ්‍යාපන උපදේශකවරයා වන චන්ද්‍රසිරි කලක් මීටර් 800 දිවීමේ ශ්‍රී ලංකා වාර්තාවට ද හිමිකම් කීවේ ය.
තරගකාරි පිටියෙන් ඉවත් වුවද ශ්‍රියානිලා ගේ සේවය අනාගත ක්‍රීඩා තරුවලට ලැබේවායි පතමු.
නිශානී හේරත් බන්නැහැක
