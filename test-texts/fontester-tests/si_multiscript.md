---
title: Sinhala multi script
description: Sinhala font tests - Test strings
language: sin
script: sin
writing_systems:
credits:
copyright:
license: CC-BY-SA-4.0
year: 2015
url: https://github.com/mooniak/sinhala-font-tools

layout: default.html
collection: tests
---

# සීගිරිය – 3
අන්‍යොන්‍ය වශයෙන් උනන්දු වෙමින්, අනුසාරි ව කටයුතු කිරීම මෙහි ලා ක්‍රමවේදයක් ලෙස භාවිත කැරෙන අතර, එමගින් 'නෝර්ඩික් රටවල්'(Nordic Countries)සමූහයක් බිහිකොට ගැනීම ද අපේක්ෂිත ය. මෙලෙස 'නෝර්ඩික්' යනුවෙන් හැඳින්වෙනුයේ, නෝර්වේ රාජ්‍යය සමඟ එක් ව ක්‍රියාකරන රටවල් සඳහා භාවිත කැරෙන විශේෂණයකි. මේ අනුව, දේශපාලනික සහ සංස්කෘතික ක්ෂේත්‍ර ඔස්සේ නෝර්වීජියානු ව්‍යාපෘති සමඟ සමීප ව කටයුතු කරන ශ්‍රී ලංකාව ද, වර්තමානයේ 'නෝර්ඩික් රටක්' වශයෙන් හැඳින්විය හැකි ය.
ඇමෙරිකාව සහ නෝර්වේ රාජ්‍යයන් අතර පවතින සම්බන්ධතාව, 'සංස්කෘතික ස්වාධිපත්‍යය' (Cultural Domination) අරමුණු කොට ගත් පදනමක් මත බිහි වූවකි. 'ලෝක සංස්කෘතික ඉතිහාසය' පිළිබඳ ව ක්‍රියා කරන 'ඇමෙරිකානු ගුරු කුලය' (American School), 'ක්‍රොයිබර්' (Kroeber) 'ලොවී' (Lowie) 'ගෝල්ඩන්වෙයිසර් ' (Golden weiser) වැන්නන් ගේ පුරෝගාමිත්වයෙන් සහ නෝර්වේ ආදී ස්කැන්ඩිනේවියානු රටවල දායකත්වයෙන් ගොඩ නැඟී තිබේ. ඊට ඉතිහාසය නැවත ගොඩ නැඟීම (Reconstruction of History) යනු විසින් දර්ශනයක් ද අන්තර්ගත ය. මෙය, බෙහෙවින් මතභේදයට තුඩු දුන් කරුණක් බව මෙහිලා සඳහන් කළ යුතු ය.
මේ අනුව කිසි භූමි භාගයක් ලෝක උරුම ලැයිස්තුවට ඇතුළත් කිරීමෙන් පමණක් තත් ක්‍රියාවලිය අවසන් නො වේ. ලේඛනගත දේපළ තත්වාකාරයෙන් කළමනාකාරිත්වය කිරීමත්, පාලනය කිරීමත් සිදු කැරෙන අතර, දේශීය ජනතාව සමඟ සහයෝගයෙන් කටයුතු කොට සංස්කෘතික අගයන් මත පදනම් වූ සංචාරක කර්මාන්තයට සහභාගි වීම සඳහා නව ප්‍රවනතා නිර්මාණය කිරීමත් වැනි දේ අරමුණු වශයෙන්, සම්මුතියේ වැඩි දුරටත් දක්වා ඇත.

තුන්වැනි ලෝකයේ රටවල් සඳහා ඊනියා සංවර්ධනාත්මක උපාය මාර්ග සපයමින් ද, ඊට ණය, ආධාර ලබා දෙමින් ද, ක්‍රියාත්මක කැරෙන බව පැවසෙන 'ලෝක බැංකුව' සහ 'ජාත්‍යන්තර මූල්‍ය අරමුදල' අවසාන වශයෙන් හැසිරෙනුයේ දිළිඳු රටවල සම්පත් කොල්ලකෑමේ සහ සූරා කෑමේ යන්ත්‍රණයක් වශයෙන් බව චිර ප්‍රසිද්ධ ය. ඒවායෙහි උගුලට අසුවන 'අසංවර්ධිත රටවල්' (Under Developed Countries) පසු කාලයේ දී 'විෂම චක්‍රයක' (Vicious Circle) සිර ව විනාශ මුඛයට ඇද වැටෙයි.
මේ ලක්ෂණය, ලෝක සංස්කෘතික සහ ස්වාභාවික උරුම ආරක්ෂා කිරීම සඳහා වූ සම්මුතිය' ගොඩ නැඟීමට පුරෝගාමි වූ ඇමෙරිකාව සහ නෝර්වේ රටවලින් තවදුරටත් ප්‍රකට වෙමින් පවතී.
ඇමෙරිකාව විසින්, ඉරාක ආක්‍රමණයේ දී සිදු කැරුණු 'මෙසපොටේමියානු' ශිෂ්ටාචාරයට අයත් පුරාවස්තු සංහාරය අත්වැරැදීමකින් සිදු නොවූවක් බව පැහැදිලි ය.
එ මතු ද නො ව, කැලිෆෝනියාවේ පිහිටි සම්භාවනීය 'ගෙටී කෞතුකාගාරය' සහ නිව්යෝක්හි පිහිටි 'මෙට්‍රොපොලිටන් කලා කෞතුකාගාරය' ආදි ස්ථාන අන්තර්ජාතික කෞතුකවස්තු සහ පුරාවස්තු ජාවාරම් කරුවන් ගේ ප්‍රධාන මෙහෙයුම් මධ්‍යස්ථාන බවට පත් ව තිබෙන බව මෑතක දී හෙළිදරවු විණි. අප රට ද, පුරා වස්තු පුද්ගල සන්තකයේ තබා ගැනීමටත්, ඒවා විකිණීමටත් හැකි ආකාරයට නෛතික ප්‍රතිපාදන සකස් කොට තිබේ.
තුර්කි ජාතික විමර්ශක පත්‍ර කලාවේදියකු වන ඔස්ජන් අකාර් පවසන පරිදි, ස්වකීය රටින් ඇමෙරිකාවට පිට කර ඇති පුරා වස්තුවල වටිනාකම පමණක් ඩොලර් මිලියන 300 - 400 පමණ වේ.

වරක් ඔහු ගේ ගවේෂණ අඩපණ කිරීම සඳහා හිටපු ඇමෙරිකානු ජනාධිපති බිල් ක්ලින්ටන් මහතා විසින් පුරාවස්තු ජාවාරම්කාරියක වන ෂෙල්බි වයිට් නමැත්තිය 'පුරා වස්තු' කොල්ලකෑම වැලැක්වීමේ නිල උපදේශක මණ්ඩලයට' පත් කැරුණු බව පැවැසේ.
ඇමෙරිකාව මෙවැනි කටයුතු සිදු කරනුයේ, 18 වන ශත වර්ෂයට අයත් ඇමෙරිකානු සාහිත්‍යය ම 'මයික්‍රො ෆිල්ම්' කොට අඩි 100 ක් පොළොව යට තැනූ කොන්ක්‍රීට් බැම්මක් තුළ නිදන් කරමින් ද, පසුගිය වසර සියයකට ආසන්න කාලයේ, 'ස්වකීය සංස්කෘතික උරුමය' (Cultural Heritage) සංරක්ෂණය කිරීම සඳහා වූ දැඩි පියවර රැසක් අනුගමනය කරමින් ද, ජාතිකත්වය ආරක්ෂා කොට ගැනීමේ ව්‍යාපාරයක් දියත් කරන අතරවාරයේ ය.
'සංවර්ධනය වෙමින් පවතින රටවල්' (Developing Countries) නම් වූ ව්‍යාජ නාමකරණයෙන් හැඳින්වෙන තුන්වැනි ලෝකයේ රටවලට වර්තමානයේ තර්ජනයක් ව පවතින ඇමෙරිකා එක්සත් ජනපදය විසින් 1998 වර්ෂයේ දී හඳුන්වා දෙනු ලැබූ 'නිවර්තන කලාපීය වැසි වනාන්තර සංරක්ෂණ පනත වුව මූලික වශයෙන් 'යුනෙස්කෝ සම්මුතිය තුළ දැක්වෙන 'ස්වභාවික දේපළ' යටතේ සඳහන් වන්නා වූ නිර්ණායක පදනම් කොට ගෙන නිර්මාණය කරන ලද්දක් බව පෙනේ.
එහි අවසාන නිර්ණායකය මෙපරිදි ය.

විද්‍යාව අංශයෙන් හෝ සංරක්ෂණය අංශයෙන් හෝ සලකන විට විනාශ වීමේ තර්ජනයන්ට මුහුණ පා තිබෙන, ලෝකයට ම වැදගත් වන විශිෂ්ට වටිනාකමක් ඇති, සත්ත්ව විශේෂ ද ඇතුළත් වන ´ජෛව විවිධත්ව ස්ථානීය (Habitates) සංරක්ෂණය කිරීමට හැකි වන ඉතා ම වටිනා සහ අර්ථවත් ලක්ෂණවලින් ඒවා යුක්ත විය යුතු ය.
ස්ථානයේ ආරක්ෂාව, පාලනය සහ අභින්නතාව (Integrity) යන කරුණු ද සැලකිල්ලට ගත යුතු වැදගත් අංශ වේ.
ශ්‍රී ලංකාවේ ස්වාධිපත්‍යය ද කෙලෙසමින් ලෝක බැංකුවේ ණය ප්‍රදානයන්ට හිලවු වශයෙන් ඇමෙරිකාවේ සංවර්ධනය සඳහා වූ නියෝජිත ආයතනය විසින් ද එක්සත් ජනපද භාණ්ඩාගාර දෙපාර්තමේන්තුව විසින් ද වක්‍රාකාරයෙන් මිලට ගැනීමට යෝජිත සිංහරාජ වැසි වනාන්තරය පිළිබඳ ඇමෙරිකා - ශ්‍රී ලංකා ගිවිසුම දැනට රටවල් 190 ක් අත්සන් තබා ඇති ´ලෝක උරුම පිළිබඳ සම්මුතිය අනුව ´අදාළ රටවලට අයත් දේශ සීමා තුළ පිහිටි ´ලෝක උරුම ස්ථාන` (World Heritage Site)ජාතික ස්වාධිපත්‍යයට හෝ හිමිකාරත්වයට හෝ තර්ජනයක් නොවන පරිදි, ලෝක උරුම වශයෙන් සැලකෙන අතර, ඒවා ආරක්ෂා කිරීමට අන්තර්ජාතික ප්‍රජාව එක්සත් ව කටයුතු කළ යුතු බව ද පිළිගෙන තිබේ, යනුවෙන් සඳහන් වන එකඟතාව ද දැඩි ලෙස උල්ලංඝනය කරයි.
මේ අනුව, ඉහත ගිවිසුම මගින් සිංහරාජ වනාන්තරය පිළිබඳ පාලනය සහ එහි ජාන සම්පත් අයිතිය ඇමෙරිකානු රජයට පැවරෙනු ඇත. සෙසු රටවල ස්වාභාවික උරුම පිළිබඳ ව ඉමහත් උනන්දුවකින් කටයුතු කරන ඇමෙරිකාව ම, ලෝකය උණුසුම්වීම වැලැක්වීම සඳහා ජගත් විසඳුමක් ලෙස ඉදිරිපත් කැරුණු ´කියෝටෝ` <FRWD(Kyoto) ගිවිසුමට අත්සන් තැබීම ප්‍රතික්ෂේප කිරීමත් සැලකිය යුත්තකි.

මෙය An after sun set walk in sigiriya water gardens නම් වූ සංචාරක නාඩගම හරහා ථෙරවාද බෞද්ධ සංස්කෘතිය ප්‍රචලිත කිරීමට සැරසෙන බව පවසන නෝර්වේ රාජ්‍යය ම, ථෙරවාද බෞද්ධ දර්ශනය ගර්හාවට ලක් කිරීම සඳහා එල්.ටී.ටී.ඊ. සංවිධානය විසින් නිෂ්පාදනය කැරුණු In the name of the Buddha නම් වූ චිත්‍රපටිය සඳහා ඔස්ලෝ චිත්‍රපටි උලෙළේ දී සම්මානයක් පිරි නැමීම සමඟ සසඳා බලනු මැනවි.



# නිෂේධ වූ පුද්ගල ස්වීයත්වය වෙනුවෙන් හඬ නැඟූ සාර්ත්‍ර

සාර්ත්‍ර ගේ ශිෂ්‍ය ජීවිතයේ පටන් ඔහු ගේ පනස් වැනි විය දක්වා වූ නොයෙක් අපූරු තොරතුරු ඔහු ගේ බිරිය වූ සිමොනෙ ද බුවා විසින් රචිත පොත් දෙකක සිත් ඇද ගන්නා ලෙස විස්තර කර තිබේ. ප්‍රංශයේ උසස් ආයතනයේ ඉගෙනුම ලබද්දී ම රේමන්ඩ් ආරොන්, මොරිස් මර්ලෝ පොන්ටි, සිමොන් වෙල්, එම්මානුවෙල් මොනියෙ සහ ක්ලෝඩ් ලෙව්ස්ට්‍රොස් වැනි පසු කලෙක මහත් ප්‍රසිද්ධියට පත් විද්වතුන් ගේ ඇසුර සාර්ත්‍රට නොමඳ ව ලැබිණි. සාර්ත්‍ර ජර්මනියේ දී නව ජර්මානු අධ්‍යාත්ම විද්‍යාත්මක දර්ශනය හැදෑරුවේ ය. මෙහි දී, විල්හෙල්ම් හෙගල් (1770 - 1831), සෝරන් කයිකගාඩ් (1813 - 1855), එඩ්මන් හසල් (1859 - 1938), කාල් ජැස්පර්ස් (1883 - 1969) සහ මාටින් හයිඩගර් (1889 - 1976) ආදීන් ගේ දාර්ශනික චින්තන සාර්ත්‍ර ගේ අධ්‍යාපනය විය. මේ ඉගෙනුමෙන් පසු නැවත ප්‍රංශයට පැමිණි සාර්ත්‍ර, ලියොන්, ලී හාවි සහ පැරිස් යන නගරවල පිහිටි උසස් විද්‍යායතනවල ඉගැන්වීමේ යෙදුණේ සංචාරය සඳහා කාලය වෙන් කර ගැනීමට ද සමත් විය. ඊජිප්තුව, ග්‍රීසිය මොරොක්කෝව සහ ජර්මනිය තුළ මෙ සේ සංචාරය කළේ ය.
1938 දී සාර්ත්‍ර ප්‍රංශයේ ලී හාවි නගරයේ උසස් පාඨශාලාවේ ගුරුවරයකු ව සිටිය දී, තම ප්‍රථම නවකථාව වූ  La Nauseeප්‍රකාශයට පත් කළේ ය. මෙය ලේඛකයා මහත් කීර්තියට පත් කරන්නට සමත් වූ අතර ම, සාර්ත්‍ර ගේ දාර්ශනික ප්‍රතිභාව ඉන් මොනවට පැහැදිලි විය. පසු කලෙක , සාර්ත්‍ර විසින් වැඩි දියුණු කරමින් ඉදිරිපත් කළ සාංදෘෂ්ටිකවාදයේ  (Extentialism) ප්‍රථම ඉඟි දක්නට ලැබෙන්නේ මේ ග්‍රන්ථයෙහි ය. පීඩිත පෞරුෂත්වය සහ පුද්ගලයා ගේ පැවැත්මෙහි ඇති නියත ගුප්ත භාවය මේ නවකථාව මගින් සංකීර්ණ ලෙස සාකච්ඡාවට සහ විභේදයට බඳුන් කිරීමට සාර්ත්‍ර සමත් විය. මෙය, පුද්ගලයා සහ පුද්ගල පැවැත්ම පිළිබඳ ව කළ විශිෂ්ට අධ්‍යයනයක් හා මනෝ විද්‍යාත්මක විනිවිද යෑමක් ලෙස නොබිය ව හැඳින්විය හැකි ය. බටහිර සමහර විවේචකයන්ට අනුව 'ජුගුප්සාව' වනාහි රෝග නිධාන විද්‍යාත්මක ඇසකින් (as a pathological case) බැලිය යුතු පොතක් වන අතර, එය මනෝ කම්පනයක නියත ප්‍රතිඵලයකි. කෙසේ වුව, සාර්ත්‍ර ගේ මේ පළමු නවකථාව සමාජ සම්මතයට එරෙහි බිහිසුණු පෞද්ගලිකත්වයක් පිළිබඳ නියත විවරණයකි.
ජර්මානු දර්ශනවාදී මල් ගොමුවේ සුපිපි සුගන්ධවත් මලක් වූ එඩ්මන් හසල් ගේ සංසිද්ධිවාදය  (Phenomenology)ඇසුරු කරමින්, විඥානය තේරුම් කර විශ්ලේෂණය කර ගැනීම සඳහා නිගමන හෝ අනුමිතියන්ට වඩා අගතිගාමී නො වූ විග්‍රහය වැදගත් ය යන හසල් ගේ දර්ශනය ආයුධය කර ගත් සාර්ත්‍ර, ඒ අනුව මෙහෙයවන ලද ස්වීය චින්තනය මඟින් පොත් ත්‍රිත්වයක් ලියා පළ කළේ ය. එනම් L'Imagination - 1936 (The Imagination/කල්පනා ශක්තිය)  Esquisse d'une theorie des emotions - 1939 (Sketch for a theory of the emotions/ මනෝභාව සිද්ධාන්ත පිළිබඳ ලුහුඬු සටහනක්) සහ  L'Imaginaire: Psychologie phenomenologique de Imagination - 1940 (The psychology of Imagination/ සිතීම් පිළිබඳ ව මනෝ විද්‍යාව) යන ග්‍රන්ථ ත්‍රිත්වය ය.
එහෙත් මේ පොත් සියල්ලට වඩා සාර්ත්‍ර ගේ අද්විතීය ප්‍රතිභාව පළ වූයේ ඔහු 1943 දී ප්‍රකාශයට පත් කළ  L'Etre et le neant (Being and Nothingness / පැවැත්ම සහ ශූන්‍යත්වය) නම් ග්‍රන්ථය යි. මේ ග්‍රන්ථයත් සමඟ ම සාර්ත්‍ර සාංදෘෂ්ටිකවාදයේ අද්විතීය ස්වාමිත්වයට පත් විය. මේ ග්‍රන්ථය මගින් සාර්ත්‍ර විසින් මිනිසා හඳුනා ඇත්තේ, ආගමික, විශ්වාසයෙන් සහ භක්තියෙන් හෝ පාරම්පරික සදාචාරයෙන් හෝ සමාජයෙන් හෝ පිටිවහලක් නොලබමින් වුව, ස්වකීය ලෝකය නිර්මාණය කර ගැනීම සඳහා වූ අභිප්‍රාය ඉටු කර ගැනීම සඳහා, තමා ගේ ක්‍රියාකාරකම් පිළිබඳ පෞද්ගලික වගකීම දරමින් වුව ද ආධිපත්‍යයට සහ බලයට එරෙහි ව නියත අරගලයක යෙදෙන සත්ත්වයකු ලෙසිනි. මනුෂ්‍ය සත්ත්වය හෙවත් මිනිස් පැවැත්ම හා බාහිර ලෝකය අතර ඇති වෙනස පැහැදිලි කර ගැනීමේ දී සාර්ත්‍ර ගේ සොයා ගැනීම වූයේ, සමාජ සම්මුති කෙරෙහි අප්‍රසාදය සහ ඒවා කෙරෙහි දැක්වෙන හුදු විරුද්ධාභාසයන් අතර පවත්නා වූ මේ මිනිස් පැවැත්ම හුදෙක් ශූන්‍යත්වයක් පමණක් බව යි. පුද්ගලයකු ගේ සැබෑ වූ ද පරම වූ ද, පිවිතුරු නිදහස මෙන් ම ඒ පුද්ගලයාට මඟහැරිය නො හැකි වගකීම් සම්භාරය අතර ඇති නිරන්තර අරගලය, යථාභූත වූත් නිසැක වූත් පරම පිවිතුරු නිදහස් ජීවිතයක් සඳහා එකී පුද්ගලයාට උපතින් ම ඇති ශුද්ධ අයිතිය පිළිබඳ ගැටලුවක් ලෙස සාර්ත්‍ර විසින් හඳුනා ගත් අතර, මෙය සාංදෘෂ්ටික මනෝ විශ්ලේෂණයක් පිළිබඳ නවතම වාදයක්  (A theory of existential psycho - analysis) ලෙස ලොව හමුවේ තැබුණේ මේ ග්‍රන්ථය මගිනි. මේ නිසා ම මේ ග්‍රන්ථය බටහිර දර්ශනවාද අතර නවමු චින්තනයක නිශ්චිත ආරම්භය විය.
පුද්ගල නිදහස සහ මිනිස්කමේ උදාරත්වය ගැන අභිරුචියකින් ලියූ සාර්ත්‍ර එකී මානුෂික නිදහස යනු මනුෂ්‍ය වර්ගයා ගේ නොනවතින අරගලය වෙනුවෙන් පාවිච්චි කළ හැකි ආයුධයක් බව මතු කර දක්වන ලද්දේ ඔහු විසින් 1946 දී පළ කරනු ලැබූ  L'Existentialisme est un humanisme (Extentialism and Humanism/සාංදෘෂ්ටිකවාදය සහ මානව වාදය) නම් වූ පොත් පිංච මගිනි.
පුද්ගල නිදහසට අදාළ සමාජීය වගකීම් ඉටු කර ගැනීම උදෙසා තමාට කළ හැකි සෑම දෙයක් ම කිරීමට යොමු වූ සාර්ත්‍ර, සෑම ආකාරයක ම දුප්පතුන් සහ පීඩිතයන් උදෙසා තම කාලයත් ශ්‍රමයත් ඥානයත් මෙහෙයවූයේ ඔවුන් කෙරේ වු සැබෑ ආදරයකිනි. වෘත්තියෙන් උසස් පාඨශාලාවේ ගුරුවරයකු ව සිටිය දී ඔහු තමා විසින් පැළඳිනු ලැබිය යුතු ම වූ කරපටිය පවා නොපැළැන්දේ එමගින් තමා අයිති පන්තිය විදහා දැක්වෙන බැවින් එය නූගත් දුප්පත් කම්කරුවකු වෙත සැබෑ ලෙස කිට්ටු වීමට බාධාවක් බව පවසමිනි.
  Les Chemins de la liberte (Roads to freedom/නිදහසට මාවත්) යන නමින්, කාණ්ඩ හතරකින් යුත් දීර්ඝ නවකථාවක් ලිවීමට සැලසුම් කළ සාර්ත්‍ර, එමඟින් තම අදහස් මහා පරිමාණයෙන් ලෝකයා වෙත එළිදරවු කිරීමට සැලසුම් කළේ ය. මේ සඳහා, L' Age de raison - 1945 (The age of reason/සාධාරණත්වයේ යුගය),  Le Sursis - 1945 (The Reprieve/තාවකාලික සහනය) සහ  La Mort dans l'ame - 1949 (Iron in the soul/පීඩිත හදවත) යන පොත් තුන ලියා පළ කළ සාර්ත්‍ර අතින් අනතුරු ව රචනය වූයේ නාට්‍ය කිහිපයකි. මෙහි දී ලේඛකයා ගේ මාධ්‍ය වෙනසට හේතු වූයේ, ප්‍රකාශන මාධ්‍යයක් ලෙස නවකථාවේ ඇති වැදගත්කම ඒ කර්තව්‍යයෙහි ම ලා නාට්‍යයේ ඇති වැදගත්කම සමඟ සැසඳීම ය යි කියනු ලැබේ. කෙසේ වුව, සාර්ත්‍ර ගේ ප්‍රථම නාට්‍යය Les mouches (The flies/මැස්සෝ) යන නමින් වේදිකා ගත වූයේ 1943 දී ය. මිනිස් නිදහස අගයන තේමාවක් රැගත් මෙකී නාට්‍යය රඟ දැක්වීම සඳහා, එවකට ප්‍රංශය යටත් කරගෙන සිටි ජර්මානුවන් විසින් අවසර දෙන ලද්දේ සාර්ත්‍ර ගේ යටිකූට්ටු දේශපාලන ක්‍රියාදාමයන් ගැන ඔවුන් තුළ කිසිදු වැටහීමක් නොතිබූ නිසා යැ යි කියනු ලැබේ. දෙවන ලෝක මහා සංග්‍රාමය පැවති අවදියේ දී ප්‍රංශය වෙනුවෙන් ක්‍රියාන්විත යුද සේවයට පත් සාර්ත්‍ර 1940 දී නාසි හමුදාවන්ට අසුවීමෙන් පසු මාස නවයකට අධික කාලයක් යුද සිරකරුවකු ව සිටි බව මෙහි දී සිහිපත් කිරීම වටී. නිදහස ලැබීමෙන් පසු ව වුව ඔහු ප්‍රංශයේ නිදහස කතා වූ නොයෙක් රහස් ව්‍යාපාරයන්හි යෙදුණේ ය. මින් ප්‍රධාන වූයේ, එවකට වූ නාසි ආධිපත්‍යයට විරුද්ධ ප්‍රකාශනයක් ලෙස ප්‍රංශය පුරා රහසේ බෙදා හරිනු ලැබූ  Combat (සටන) නම් රහස් පුවත්පත සඳහා සාර්ත්‍ර විසින් දැක්වූ සහයෝගය යි. මේ රහස් පුවත්පත සංස්කරණය කරන ලද්දේ එවකට සාර්ත්‍ර ගේ ඉතා කිට්ටු මිතුරකු වූ ද පසු කාලයෙක ප්‍රංශ සාහිත්‍යයේ දීප්තිමත් තරුවක් වූ නොබෙල් සාහිත්‍ය ත්‍යාගලාභී ඇල්බෙය කැමූ ය.
 Les Mouches (1943)  නාට්‍යයෙන් පසු, යුද්ධය පැවැති වකවානුව තුළ සාර්ත්‍ර අතින් නාට්‍ය ගණනාවක් ලියැවුණු නමුත් ඒවා බොහොමයක් රඟ දැක්වුණේ යුද්ධයෙන් පසු ව ය. Huis-Clos - 1944 (In camera/ රහස් කාමරයේ දී),  La Putain respectueuse - 1946 (The respectful prostitute/ විනීත වෙසඟන) ,  Les Mains sales - 1948 (Crime passional/ රාගාධි පාපයෝ) ,  Le Diable etl bon dieu - 1951 (Lucifer and the Lord/ දෙවියන් සහ යමයා)  Nekrassov - 1959  (නෙක්රාසොව්) සහ Les Sequestres d' Altona - 1959 (The condemned of Altona/ අල්ටෝනා හි තහනම) යන නාට්‍යයන් සාර්ත්‍ර අතින් ලියැවුණු ඒවා වේ. මේ නාට්‍ය සැමෙකක ම පාහේ හරය වූයේ කිසියම් කර්තව්‍යයක නිරත මිනිසා මිනිසකු වශයෙන් අද්විතීය වේ යන්න යි. 'නිදහසට මාවත්' නම් දීර්ඝ ග්‍රන්ථයේ අවසාන කාණ්ඩය ලිවීම අත්හැර සාර්ත්‍ර නාට්‍යකරණයට පිවිසියේ ද ග්‍රන්ථකරණයට වඩා නාට්‍යකරණය සජීවී බවක් ක්‍රියාත්මක පක්ෂයේ එය අඛණ්ඩ බවත් වටහා ගැනීම නිසා යැ යි කිව හැකි ය. නොනැසිය හැකි නිදහස මිනිසා සතු පරම ධනය බව සාර්ත්‍ර මෙතෙක් පළ කළ සෑම නිර්මාණයක ම පොදු හරය වූයේ ය. සාර්ත්‍ර රචනය කළ, කලින් සඳහන් කරනු ලැබූ ග්‍රන්ථ ත්‍රිත්වයේ ද ප්‍රධානතම අරමුණ වූයේ පරම මිනිස් නිදහස, එහි සතුරෝ සහ එකී පරම නිදහස අත් දකින මිනිසා ගෙන් එය කවර හෝ ආකාරයකින් පැහැර ගත නො හැකි ය යන පණිවිඩය ඉදිරිපත් කිරීම යි.
